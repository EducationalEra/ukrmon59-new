<div id="hypercomments_widget" class="js-hypercomments-widget invisible"></div>

Пояснювальна записка
=============================================

Навчальний предмет «Українська мова» посідає особливе місце серед шкільних предметів, бо є не лише об’єктом вивчення, а й засобом навчання, а отже, і потребує переорієнтування процесу оволодіння знаннями й вироблення мовних та мовленнєвих умінь і навичок до повноцінного формування життєво важливих компетентностей.

Програму розроблено на основі Державного стандарту базової і повної загальної середньої освіти (Постанова Кабінету Міністрів України від 23. 11. 2011 р. № 1392), Державного стандарту початкової загальної освіти (Постанова Кабінету Міністрів України від 20. 04. 2011 р. № 462) і стратегічного документу «Нова українська школа».

Визнання компетентнісного підходу провідним у системі загальної середньої освіти передбачає зміщення акцентів зі знаннєвого збагачення на розвиток дитини. Знання мають стати для учнів не багажем «про всяк випадок», а ключем до розв’язання життєвих проблем, засобом особистісного розвитку, соціалізації, успішного професійного становлення та облаштування особистого життя. В умовах сучасного швидкоплинного інформаційного простору неможливо навчити школяра всього, значно важливіше сформувати в нього потребу саморозвитку й уміння навчатися протягом життя. Тому зміст шкільної освіти визначено з огляду на корисність, потрібність його за межами школи. Кожен навчальний предмет, й українську мову зокрема, треба розглядати насамперед як засіб розвитку особистості учня. У процесі навчання школярі повинні усвідомити внутрішню логіку шкільного предмета. Цьому сприятиме ретельний добір навчального матеріалу за принципом життєвої доцільності й функційності, вивищення ролі самонавчання і взаємонавчання. Учні також мають зрозуміти, що для успішної життєдіяльності нині замало лише знань і вмінь, потрібно вірити у власні сили, впевнено приймати рішення, ефективно працювати в колективі, зосереджувати свої зусилля на досягненні поставлених цілей і розв’язанні завдань, брати на себе відповідальність за результати роботи, висловлені судження і скоєні вчинки.

Особливістю цього варіанта програми є приведення її у відповідність із чинним Державним стандартом базової і повної загальної середньої освіти, а саме: у змістовий компонент упроваджено механізм реалізації завдань компетентнісного підходу, синхронізовано мовну і мовленнєву змістові лінії, переглянуто під кутом життєвої доцільності змістове наповнення їх.

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>