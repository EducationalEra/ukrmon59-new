<div id="hypercomments_widget" class="js-hypercomments-widget invisible"></div>

Компетентнісний підхід
=============================================

Компетентнісний підхід в освіті спрямовує навчально-виховний процес на формування ключових і предметної компетентностей.

У Державному стандарті базової і повної загальної середньої освіти визначено такий перелік ключових компетентностей: уміння вчитися впродовж життя, спілкування державною (і рідною у разі відмінності) мовою, спілкування іноземними мовами, компетентності у природничих науках і технологіях, математична, інформаційно-комунікаційна, соціальна і громадянська, здоров’язбережувальна, загальнокультурна і підприємницька компетентності, – а також як предметну називає комунікативну компетентність.

<b>Ключові</b> (загальноосвітні) <b>компетентності</b> – це здатності, яких потребує кожен учень як суб’єкт навчально-виховного процесу для самовизначення, загального розвитку й самореалізації.

Перелік і зміст ключових компетентностей:
1.	<b>Спілкування державною мовою (СДМ)</b> – готовність (здатність) учнів засобами української мови успішно взаємодіяти у процесі розв’язання типових для віку життєвих проблем.
2. <b>Уміння вчитися впродовж життя (УВВЖ)</b> – здатність і внутрішня потреба самостійно здобувати знання і формувати вміння відповідно до поставлених цілей з метою самовдосконалення й самореалізації.
3. <b>Математична компетентність (МК)</b> – спроможність особистості застосовувати математичні обчислення і методи в реальному житті, працювати з числовою інформацією.
4. <b>Компетентності у природничих науках і технологіях (КПНТ)</b> – готовність орієнтуватися в інформаційному просторі, володіти й оперувати інформацією відповідно до потреб, застосовувати ІКТ у навчанні і повсякденному житті, знаходити, опрацьовувати й систематизовувати інформацію); здатність бути відкритими до інновацій, реалізовувати себе в мінливому технологічному, життєвому, навчальному й трудовому середовищі.
5. <b>Інформаційно-комунікаційна компетентність (ІКК)</b> – здатність розуміти навколишнє інформаційне середовище, самостійно шукати, добирати й критично аналізувати потрібну інформацію, трансформувати, зберігати та транслювати її й діяти відповідно до своїх цілей і прийнятої в суспільстві комунікаційної етики.
6. <b>Підприємницька компетентність (ПК)</b> – це інтегрована якість особистості, що базується на креативності, творчості, інноваційності, здатності до ризику, спроможності планувати, самоорганізовуватися й організовувати підприємницьку діяльність, втілювати ідеї у сферу економічного життя, розв’язувати конфліктні ситуації, приймати рішення, брати на себе відповідальність, формувати моделі поведінки, необхідні для успішного розв’язання нагальних життєвих проблем.
7. <b>Здоров’язбережувальна (ЗЗК)</b> – здатність виявляти активну життєву позицію в питаннях захисту довкілля; готовність додержувати здорового способу життя і пропагувати його.
8. <b>Соціальна і громадянська компетентності (СГК)</b> – усвідомлення громадянської повинності й відповідальності, здатність до реалізації громадянських прав і обов’язків.
9. <b>Загальнокультурна (ЗКК)</b> – здатність учня усвідомлено сприймати надбання культури як цінність, аналізувати й оцінювати досягнення національної та світової культури, орієнтуватися в культурному та духовному контексті сучасного суспільства, застосовувати традиційні для культури українського народу методи самовиховання.

З метою увиразнення ключових компетентностей уведено поняття наскрізних ліній: «Екологічна безпека і сталий розвиток», «Громадянська відповідальність», «Здоров’я і безпека», «Підприємливість і фінансова грамотність».

Наскрізна лінія <b>«Екологічна безпека і сталий розвиток»</b> підсилює ключові компетентності, спрямовує діяльність учителя й учнів на формування соціальної активності, відповідальності й екологічної грамотності, усвідомлення сталого розвитку, готовності брати участь у розв’язанні питань довкілля і розвитку суспільства; конкретизує роботу зі збереження й захисту навколишнього середовища.

Наскрізна лінія <b>«Громадянська відповідальність»</b> сприяє формуванню соціальної й громадянської компетентності, розкриває суть поняття «відповідальний громадянин», визначає вектори його діяльності.

Формуванню здоров’язбережувальної ключової компетентності сприяє наскрізна лінія <b>«Здоров’я і безпека»</b>, орієнтуючи на формування учня як духовно, емоційно, соціально і фізично повноцінного громадянина, що дотримується здорового способу життя, активно долучається до формування безпечного для життя й діяльності середовища.

Метою впровадження наскрізної лінії <b>«Підприємливість і фінансова грамотність»</b> є навчання молодого покоління українців заощадливості, раціонального використання коштів, планування витрат; стимулювання лідерських ініціатив, прагнення успішно діяти в технологічному швидкозмінному середовищі.

Наскрізні змістові лінії, як і ключові компетентності, спільні для всіх навчальних предметів і є засобом інтегрування навчального змісту. Вони корелюються з окремими ключовими компетентностями і сприяють формуванню ціннісних і світоглядних орієнтацій учня, що визначають його поведінку в життєвих ситуаціях.

Упровадження їх у навчальний предмет передбачає розв’язування завдань реального змісту; виконання міжпредметних навчальних проектів, роботу з різними джерелами інформації. Рекомендовано реалізувати їх також під час позаурочної діяльності (виховні години, тематичні тижні, регіональні, всеукраїнські й міжнародні конкурси). 

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>